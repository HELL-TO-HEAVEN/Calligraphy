《序》
1 	提要
2 	《書斷》三卷，唐張懷瓘撰。是書《唐書·藝文志》著錄，稱懷瓘為開元中翰林院供奉。竇蒙《述書賦注》則云懷瓘，海陵人。鄂州司馬，與志不同。然《述書賦》張懷環條下又注云，懷環，懷瓘弟，盛王府司馬，兄弟並翰林待詔。則與志相合。蓋嘗為鄂州司馬，終於翰林供奉，二書各舉其一官爾？所錄皆古今書體及能書人名。上卷列古文、大篆、籀文、小篆、八分、隸書、章草、行書、飛白、草書十體，各述其源流，系之以贊。末為總論一篇。中卷、下卷分神、妙、能三品，每品各以體分。凡神品二十五人，除各體重複得十二人。妙品九十八人，除各體重複得三十九人。能品一百七人，除各體重複得三十五人。前列姓名，後為小傳，傳中附錄又三十八人。其記述頗詳，評論亦允。張彥遠《法書要錄》全載其文，蓋當代以為精鑒矣。
3 	書斷序
4 	昔庖犧氏畫卦以立象，軒轅氏造字以設教，至於堯舜之世，則煥乎有文章。其後盛於商、周，備夫秦、漢，固夫所由遠矣。文章之為用，必假乎書；書之為征，期合乎道。故能發揮文者，莫近乎書。若乃思賢哲於千載，覽陳跡於縑簡，謀猷在覿，作事粲然，言察深衷，使百代無隱，斯可尚也。及夫身處一方，含情萬里，標拔志氣，黼藻精靈，披封睹跡，欣如會面，又可樂也。
5 	爾其初之微也，蓋因象以瞳矓，眇不知其變化。範圍無體，應會無方。考衝漠以立形，齊萬殊而一貫。合冥契，吸至精。資運動於風神，頤浩然於潤色。爾其終之彰也，流芳液於筆端，忽飛騰而光赫。或體殊而勢接，若雙樹之交葉；或區分而氣運，似兩井之通泉。庥蔭相扶，津澤潛應。離而不絕，曳獨繭之絲；卓爾孤標，竦危嶧之石。龍騰鳳翥，若飛若驚。電烻火霍火蒦，離披爛熳。翕如電布，曳若星流。朱焰綠煙，乍合乍散。飄風驟雨，雷怒霆激，呼籲可駭也。信足以張皇當世，軌範後人矣。至若磔髦竦骨，裨短截長，有似夫忠臣抗直，補過匡主之節也；矩折規轉，卻密就疏，有似夫孝子承順，慎終思遠之心也；耀質含章，或柔或剛，有似夫哲人行藏，知進知退之行也。固其發跡多端，觸變成態。或分鋒各讓，或合勢交侵。亦猶五常之與五行，雖相克而相生，亦相反而相成。豈物類之能象賢，實則微妙而難名。詩云：「鐘鼓欽欽，鼓瑟鼓琴，笙磬同音。」是之謂也。使夫觀者玩跡探情，循由察變，運思無已，不知其然。瑰寶盈矚，坐啟東山之府；明珠曜掌，頓傾南海之資。雖彼跡已緘，而遺情未盡。心存目想，欲罷不能。非夫妙之至者，何以及此？
6 	且其學者，察彼規模，採其玄妙，技由心付，暗以目成。或筆下始思，困於鈍滯；或不思而制，敗於脫略。心不能授之於手，手不能受之於心。雖自己而可求，終杳茫而無獲，又可怪矣。及乎意與靈通，筆與冥運。神將化合，變出無方。雖龍伯挈鰲之勇，不能量其力；雄圖應籙之帝，不能抑其高。幽思入於毫間，逸氣彌於宇內。鬼出神入，追查捕微，則非言象筌蹄所能存亡也。夫幼童而守一藝，白首而後能言，固不可恃才曜識，以為率爾可知也。且知之不易，得之有難，千有餘年，數人而已。昔之評者，或以今不逮古，質於醜妍。推察疵瑕，妄增羽翼。自我相物，求諸合己。悉為鑒不圓通也。亦由蒼黃者唱首，冥昧者唱聲。風議混然，罕詳孰是。及兼論文字始祖，各執異端，臆說蜂飛，竟無稽古，蓋眩如也。
7 	懷瓘質蔽愚蒙，識非通敏。承先人之遺訓，或紀錄萬一。輒欲芟夷浮議，揚榷古今。拔狐疑之根，解紛挐之結。考窮乖謬，敢無隱於昔賢；探索幽微，庶不欺於玄匠。爰自黃帝史蒼頡，迄於皇朝黃門侍郎盧藏用，凡三千二百餘年，書有十體源流，學有三品優劣，今敘其源流之異，著十贊一論；較其優劣之差，為神、妙、能三品。人為一傳，亦有隨事附者，通為一評，究其臧否，分成上、中、下三卷，名曰《書斷》。其目錄如此，庶儒流君子，知小學亦務焉。

《卷上》
1 	○古文
2 	案古文者，黃帝史蒼頡所造也，頡首四目，通於神明。仰觀奎星圓曲之勢，俯察龜文鳥跡之象，博採眾美，合而為字，是曰「古文」，《孝經援神契》云「奎主文章，蒼頡仿象」是也。夫文字者，總而為言，包意以名事也。分而為義，則文者祖父，字者子孫，得之自然，備其文理。象形之屬，則謂之文；因而滋蔓，母子相生，形聲、會意之屬，則謂之字。字者，言孳乳寢多也。題之竹帛謂之書。書者，如也，舒也，著也，記也。著明萬事，記往知來。名言諸無，宰制群有。何幽不貫，何往不經。實可謂事簡而應博，豈人力哉！《易》曰：「上古結繩以治，後世聖人易之以書契。」夫至德之道，化其性於未然之前；結繩之教，懲其罪於已然之後。故大道衰而有書，利害萌而有契。契為信不足，書為言立征。書契者，決斷萬事也。凡文書相約束皆曰契。契亦誓也，諸侯約信曰「誓」。故《春秋傳》曰：「王叔氏不能舉其契。」是知契者，書其信誓之言，而盟之濫觴，君臣之大約也。亦謂刻木剖而分之，君執其左，臣執其右，即昔之銅虎竹使，今之銅魚，並契之遺象也。皇甫謐曰：「黃帝史蒼頡造文字，記言行，策藏之，名曰『書契』。」故知黃帝導其源，堯、舜揚其波，是有虞、夏、商、周之書，神化曲謨，垂範萬世。及周公相成王，申明禮樂，以加朝祭服色尊卑之節，又造《爾雅》，宣尼、卜商，增益潤色，釋言暢物，略盡訓詁。及秦用小篆，焚燒先典，古文絕矣。漢文帝時，秦博士伏勝獻《古文尚書》，時又有魏文侯樂人竇公，年二百八十歲，獻古文《樂書》一篇。以今文考之，乃《周官》之《大司樂》章也。及武帝時，魯恭王壞孔子宅，壁內石函中得《孝經》、《尚書》等經。宣帝時，河內女子壞老子屋，得古文二篇。晉咸寧五年，汲郡人不准盜發魏安厘王塚，得冊書千餘萬言，或寫《春秋經傳》、《易經》、《論語》、《夏書》、《周書》、《瑣語》、《大歷》、《梁丘藏》、《穆天子傳》、及《魏史》至安厘王二十年，其書隨世變易，已成數體。其《周書》論楚事者最妙，於是古文備矣。甄酆刪定舊文，制為六書，一曰古文，即此也，以壁中書為正。周幽王時，又有省古文者，今汲塚書中多有是也。滕公塚內得石銘，人無識者，惟叔孫通云：「此古文科斗書也。」科斗者，即上古之別名也。衛恆《古文贊》云：「黃帝之史，沮誦、蒼頡。眺彼鳥跡，始作書契。紀綱萬事，垂法立制。觀其措筆綴墨，用心精專。中正循檢，矩折規旋。其曲如弓，其直如弦。矯然特出，若龍騰於川。淼爾下頹，若雨墜於天。信黃唐之遺跡，為六藝之範先。篆、籀蓋其子孫，隸草乃其曾玄。」蒼頡，即古文之祖也。
3 	贊曰：「邈邈蒼公，軒轅之始。創制文字，代彼繩理。粲若星辰，鬱為綱紀。千齡萬類，如掌斯視。生人盛德，莫斯之美。神章靈篇，自茲而起。」
4 	○大篆
5 	案大篆者，周宣王太史史籀所作也，或云柱下史始變古文，或同或異，謂之為「篆」。篆者，傳也，傳其物理，施之無窮。甄酆定六書，三曰「篆書」；八體書法，一曰「大篆」。又《漢書·藝文志》云：「史籀十五篇。」並此也。以史官制之，用以教授，謂之史書，凡九千字。秦趙高善篆，教始皇少子胡亥書。又漢元帝、王遵、嚴延年並工史書是也。秦焚書，惟《易》與史篇得全。《呂氏春秋》云：「蒼頡造大篆。」非也。若蒼頡造大篆，則置古文何地？所謂籀、篆，蓋其子孫是也。蔡邕《大篆贊》云：「體有大篆，巧妙入神。或象龜文，或比龍鱗。紆體放尾，長翅短身。延頸負翼，狀似凌雲。」史籀，即大篆之祖也。
6 	贊曰：「古文玄胤，太史神書。千類萬象，或龍或魚。何詞不錄，何物不儲。懌思通理，從心所如。如彼江海，大波洪濤。如彼音樂，干戚羽旄。」
7 	○籀文
8 	案籀文者，周太史史籀之所作也，與古文、大篆小異。後人以名稱書，謂之「籀文」。《七略》曰：「史籀者，周時史官，教學童書也。與孔氏壁中古文異體。」甄酆定六書，二曰「奇字」是也。其跡有《石鼓文》存焉，蓋諷宣王畋獵之所作，今在陳倉。李斯小篆，兼採其意。史籀，即籀文之祖也。
9 	贊曰：「體象卓然，殊今異古。落落珠玉，飄飄纓組。蒼頡之嗣，小篆之祖。以名稱書，遺跡石鼓。」
10 	○小篆
11 	案小篆者，秦始皇丞相李斯所作也。增損大篆，異同籀文，謂之「小篆」，亦曰「秦篆」。始皇二十年，始並六國，斯時為廷尉，乃奏罷不合秦文者，於是天下行之。畫如鐵石，字若飛動，作楷、隸之祖，為不易之法。其銘題鐘鼎，乃作符印，至今用焉。則《離》之六二：「黃離元吉，得中道也。」斯雖草創，遂造其極矣。蔡邕《小篆贊》云：「龜文斜列，櫛比龍鱗。頹若黍稷之垂穎，蘊若蟲蛇之棼縕。若絕若連，似水露緣絲，凝垂下端。遠而望之，象鴻鵠群游，絡繹遷延。研桑不能數其詰曲，離婁不能睹其隙間。般、垂揖讓而辭巧，籀、誦拱手而韜翰。摛華艷於紈素，為六藝之範先也。」李斯，即小篆之祖也。
12 	贊曰：「李君創法，神慮精微。鐵為肢體，虯作驂騑。江海淼漫，山岳巍巍。長風萬里，鸞鳳於飛。」
13 	○八分
14 	案八分者，秦羽人上谷王次仲所作也。王愔云：「次仲始以古書方廣，少波勢，建初中，以隸、草作楷法，字方八分，言有模楷。」又蕭子良云：「靈帝時，王次仲飾隸為八分。」二家俱言後漢，而兩帝不同。且靈帝之前，工八分者非一，而雲方廣，殊非隸書。既言古書，豈得稱隸。若驗方廣，則篆、籀有之。變古為方，不知其謂也。案《序仙記》云：「王次仲，上谷人，少有異志，少年入學，屢有靈奇。年未弱冠，變蒼頡書為今隸書。始皇時官務煩多，得次仲文簡略，赴急疾之用，甚喜，遣使召之，三征不至，始皇大怒，制檻車送之，於道化為大鳥，出在檻外，翻然長引，至於西山，落二翮於山上，今為大翮小翮山，山上立祠，水旱祈焉。」又魏《土地記》云：「沮陽縣城東北六十里，有大翮小翮山。」又楊固《北都賦》云：「王次仲匿術於秦皇，落雙翮而衝天。」案數家之言，明次仲是秦人，既變蒼頡書，即非效程邈隸也。案蔡邕《勸學篇》「上谷王次仲初變古形」是也。始皇之世，出其數書，小篆古形，猶存其半。八分已減小篆之半，隸又減八分之半，然可云子似父，不可云父似子，故知隸不能生八分矣。本謂之楷書，楷者，法也，式也，模也。孔子曰：「今世行之，後世以為楷式。」或云：「後漢亦有王次仲，為上谷太守，非上谷人。」又楷隸初制，大範幾同，故後人惑之，學者務之，蓋其歲深，漸若八字分散，又名之為八分。時人用寫篇章，或寫法令，亦謂之章程書。故梁鵠云「鐘繇善章程書」是也。夫人才智有所偏工，取其長而舍其短。諺曰：「韓詩鄭易挂著壁。」且二王八分，即挂壁之類，唯蔡伯喈乃造其極焉。王次仲，即八分之祖也。
15 	贊曰：「仙客遺範，靈姿秀出。奮研揚波，金相玉質。龍騰虎踞兮勢非一，交戟橫戈兮氣雄逸，楷之為妙兮備華實。」
16 	○隸書
17 	案隸書者，秦下邽人程邈所造也。邈字元岑，始為衙縣獄吏，得罪始皇，幽系雲陽獄中，覃思十年，益大小篆方圓而為隸書三千字，奏之，始皇善之，用為御史。以奏事繁多，篆字難成，乃用隸字，以為隸人佐書，故名「隸書」。蔡邕《聖皇篇》云：「程邈刪古立隸文。」甄酆六書，其四曰「佐書」是也。秦造隸書，以赴急速，為官司刑獄用之，餘尚用小篆焉。漢亦因循，至和帝時，賈魴撰《滂喜篇》，以《蒼頡》為上篇，《訓纂》為中篇，《滂喜》為下篇，所謂《三蒼》也，皆用隸字寫之，隸法由茲而廣。酈道元《水經》曰：「臨淄人發古塚，得銅棺，前版外隱起為字，言齊太公六世孫胡公之棺也。惟三字是古，餘同今隸書，証知隸字出古，非始於秦時。」若爾，則隸法當先於大篆矣。案胡公者，齊哀公之弟靖胡公也。五世六公，計一百餘年，當周穆王時也。又二百餘歲，至宣王之朝，大篆出矣。又五百餘載，至始皇之世，小篆出焉，不應隸書而效小篆。然程邈所造書籍共傳，酈道元之說未可憑也。案八分則小篆之捷，隸亦八分之捷。漢陳遵字孟公，京兆杜陵人，哀帝之世，為河南太守，善隸書，與人尺牘，主皆藏之以為榮，此其創開隸書之善也。爾後鐘元常、王逸少各造其極焉。蔡邕《隸書勢》曰：「鳥跡之變，乃惟佐隸。蠲彼繁文，崇茲簡易。修短相副，異體同勢。煥若星陳，鬱若雲布。纖波濃點，錯落其間。若鐘虡設張，庭燎飛煙；似崇台重宇，層雲冠山。遠而望之，若飛龍在天；近而察之，心亂目眩。」成公綏《隸書勢》曰：「蟲篆既繁，草稿近偽。適之中庸，莫尚於隸。」程邈，即隸書之祖也。
18 	贊曰：「隸合文質，程君是先。乃備風雅，如聆管弦。長毫秋勁，素體霜妍。摧鋒斂折，落點星懸。乍發紅焰，旋凝紫煙。金芝瓊草，萬世芳傳。」
19 	○章草
20 	案章草者，漢黃門令史游所作也。衛恆、李誕並云：「漢初而有草法，不知其誰。」蕭子良云：「章草者，漢齊相杜操始變稿法。」非也。王愔云：「漢元帝時，史游作《急就章》，解散隸體，粗書之。漢俗簡隋，漸以行之。」是也。此乃存字之梗概，損隸之規矩，縱任奔逸，赴俗急就，因草創之義，謂之「草書」，惟君長告令臣下則可。後漢北海敬王劉穆善草書，光武器之。明帝為太子，尤見親幸，甚愛其法。及穆臨病，明帝令為草書尺牘十餘首，此其創開草書之善也。至建初中，杜度善草，見稱於章帝。上貴其跡，詔使草書上事。魏文帝亦令劉廣通草書上事。蓋因章奏，後世謂之「章草」，惟張伯英造其極焉。韋誕云：「杜氏傑有骨力，而字畫微瘦，惟劉氏之法，書體甚濃，結字工巧，時有不及。張芝喜而學焉，轉精其巧，可謂草聖，超然絕後，獨步無雙。」崔瑗《草書勢》云：「書契之興，始自頡皇。寫彼鳥跡，以定文章。章草之法，蓋又簡略。應時諭指，周旋卒迫。兼功並用，愛日省力。絕險之變，豈必古式。觀其法象，俯仰有儀。方不中矩，圓不副規。抑左揚右，望之若崎。鸞企鳥峙，志意飛移。狡獸暴駭，將奔未馳。狀似連珠，絕而不離。畜怒怫鬱，放逸生奇。螣蛇赴穴，頭沒尾垂。機要微妙，臨時從宜。」懷瓘案：章草之書，字字區別。張芝變為今草，加其流速，拔茅連茹，上下牽連。或借上字之下，而為下字之上。奇形離合，數意兼包。若懸猿飲澗之象，鉤鎖連環之狀。神化自若，變態不窮。呼史游草為章，因張伯英草而謂也。亦猶篆周宣王時作，及有秦篆，分別而有大小之名。魏晉之時，名流君子，一概呼為草，惟知音者，乃能辨焉。章草即隸書之捷，草亦章草之捷也。案杜度在史游後一百餘年，即解散隸體，明是史游創焉。史游，即章草之祖也。
21 	贊曰：「史游制草，始務急就。婉若回鸞，攖如舞袖。遲回縑簡，勢欲飛透。敷華垂實，尺牘尤奇。並功惜日，學者為宜。」
22 	○行書
23 	案行書者，後漢潁川劉德升所作也。即正書之小偽，務從簡易，相間流行，故謂之「行書」。王愔云：「晉世以來，工書者多以行書著名，昔鐘元常善行押書。」是也。爾後王羲之、獻之，並造其極焉。獻之常白父云：「古之章草，未能宏逸，頓異真體。合窮偽略之理，極草縱之致，不若稿行之間，於往法固殊也，大人宜改體。」觀其騰煙煬火，則回祿喪精；覆海傾河，則玄冥失馭。天假其魄，非學之功。若逸氣縱橫，則羲謝於獻；若簪裾禮樂，則獻不繼羲。雖諸家之法悉殊，而子敬最為遒拔。夫古今人民，狀貌各異，此皆自然妙有，萬物莫比。惟書之不同，可庶幾也。故得之者先稟於天然，次資於功用；而善學者乃學之於造化，異類而求之。固不取乎似本，而各挺之自然。王氏《行書狀》云：「邈乎嵩、岱之峻極，爛若列宿之麗天。偉字挺特，奇書秀出。揚波騁藝，餘好宏逸。虎踞鳳跱，龍伸蠖屈。資胡氏之壯傑，兼鐘公之精密。總二妙之所長，盡眾美乎文質。詳覽字體，究尋筆跡。粲乎偉乎，如圭如璧。宛若盤螭之仰勢，翼若翔鸞之舒翮。或乃放手飛筆，雨下風馳。綺靡婉娩，縱橫流離。」劉德升，即行書之祖也。
24 	贊曰：「非草非真，發揮柔翰。星斂光芒，雲虹照爛。鸞鶴嬋娟，風行雨散。劉子濫觴，鐘、胡彌漫。」
25 	○飛白
26 	案飛白者，後漢左中郎將蔡邕所作也。王隱、王愔並云：「飛白變楷制也，本是宮殿題署，勢既徑丈，字宜輕微不滿，名為『飛白』。」王僧虔云：「飛白，八分之輕者。」雖有此說，不言起由。按漢靈帝熹平年詔蔡邕作《聖皇篇》，篇成，詣鴻都門上，時方修飾鴻都門，伯喈待詔門下，見役人以堊帚成字，心有悅焉，歸而為飛白之書。漢末魏初，並以題署宮閣。其體有二，創法於八分，窮微於小篆，自非蔡公設妙，豈能詣此？可謂勝寄冥通，縹眇神仙之事也。張芝草書，得易簡流速之極；蔡邕飛白，得華艷飄蕩之極。字之逸越，不複過此二途。邇後羲之、獻之，並造其極，其為狀也，輪囷蕭索，則《虞頌》以嘉氣非雲；離會飄流，則《曹風》以麻衣似雪：盡能窮其神妙也。衛恆祖述飛白，而造散隸之書，開張隸體，微露其白，拘束於飛白，蕭灑於隸書，處其季孟之間也。劉彥祖《飛曰贊》云：「蒼頡觀鳥，悟跡興文。名繁類殊，有革有因。世絕常妙，索草鐘真。爰有飛白，貌艷藝珍。若乃較析毫芒，纖微和惠。素翰冰鮮，蘭墨電制。直准箭飛，屈擬蠖勢。」梁武帝謂蕭子云言：「頃見王獻之書，白而不飛，卿書飛而不白，可斟酌為之，令得其衷。」子云乃以篆文為之，雅合帝意。既括鏃而藉羽，則望遠而益深。雖創法於八分，實窮微於小篆。其後歐陽詢得之。蔡伯喈，即飛白之祖也。
27 	贊曰：「妙哉飛白，祖自八分。有美君子，潤色斯文。絲縈箭激，電繞雪氛。淺如流霧，濃若屯雲。舉眾仙之奕奕，舞群鶴之紛紛。誰其覃思，於戲蔡君。」
28 	○草書
29 	案草書者，後漢徵士張伯英之所造也。梁武帝《草書狀》曰：「蔡邕云：『昔秦之時，諸侯爭長，簡檄相傳，望烽走驛。以篆隸之難，不能救速，遂作赴急之書，蓋今草書是也。』餘疑不然。創制之始，其閒者鮮，且此書之約略，既是蒼黃之世，何粗魯而能識之？」又云：「杜氏之變隸，亦由程氏之改篆。其先出自杜氏，以張為祖，以衛為父，索為伯叔，二王為兄弟，薄為庶息，羊為僕隸者。」懷瓘以為諸侯爭長之日，則小篆及楷隸未生，何但於草。蔡公不宜至此，誠恐後誣。案杜度漢章帝時人，元帝朝史游已作草，又評羊薄等，未曰知書也。歐陽詢與楊駙馬書章草《千文》，批後云：「張芝草聖，皇象八絕。並是章草，西晉悉然。迨乎東晉，王逸少與從弟洽變章草為今草，韻媚宛轉，大行於世，章草幾將絕矣。」懷瓘案，右軍之前，能今草者不可勝數，諸君之說，一何孟浪。欲杜眾口，亦猶躡履減跡，扣鐘銷音也。又王愔云：「稿書者，若草非草，草行之際者。」非也。案稿亦草也，因草呼稿，正如真正書寫而又塗改，亦謂之草稿，豈必草行之際，謂之草者。蓋取諸渾沌，天造草昧之意也，變而為草法此也。故孔子曰「禪諶草創之」是也。楚懷王使屈原造憲令，草稿未成，上官氏見欲奪之。又董仲舒欲言災異，草稿未上，主父偃竊而奏之，並是也。如淳曰：「所作起草為稿。」姚察曰：「草猶粗也，粗書為本曰『稿』。」蓋草書之文，祖出於此；草書之先，因於起草。自杜度妙於章草，崔瑗、崔寔父子繼能，羅暉、趙襲亦法此藝。襲與張芝相善，芝自云：「上比崔、杜不足，下方羅、趙有餘。」然伯英學崔、杜之法，溫故知新，因而變之，以成今草，轉精其妙。字之體勢，一筆而成，偶有不連，而血脈不斷。及其連者，氣候通而隔行。唯王子敬明其深指，故行首之字，往往繼前行之末，世稱一筆書者起自張伯英，即此也。實亦約文該思，應指宣言，列缺施鞭，飛廉縱轡也。伯英雖始草創，遂造其極。索靖《草書狀》云：「聖皇御世，隨時之宜。蒼頡既工，書契是為。損之草隸，以崇簡易。草書之狀也，宛若銀鉤，飄若驚鸞。舒翼未發，若舉複安。於是多才之英，篤藝之彥。役心精微，躭思文憲。守道兼權，觸類生變。離析入體，靡形不判。聘辭放手，雨行冰散。高音翰厲，溢越流漫。著絕藝於紈素，垂百代之殊觀。」張伯英，即草書之祖也。
30 	贊曰：「草法簡略，省繁錄微。譯言宣事，如矢應機。霆不暇發，電不及飛。徵士已沒，道愈光輝。明神在享，其靈有歇。斯藝漫流，終古無絕。」
31 	論曰：夫卦象所以陰騭其理，文字所以宣載其能。卦則渾天地之竊冥，秘鬼神之變化；文能以發揮其道，幽贊其功。是知卦象者，文字之祖，萬物之根。眾學分鑣，馳騖不息。或安其所習，毀所不見，終以自蔽也。固須原心反本，無漫學焉。今欲稽其濫觴，不可遵諸子之非，棄聖人之是。
32 	先賢說文字所起，與八卦同作，又云八卦非伏羲自重。夫《易》者太古之書，夫子之文章，可得而聞也。彌綸乎天地，錯綜乎四時，究極人神，盛德大業也。子曰：「學以聚之，問以辨之。」蓋欲討論根源，悉其枝派。自仲尼沒而微言絕，諸儒之說，是或不經。左丘明恥之，愧無獨斷之明，以釋天下之惑。孔安國云：「宓羲造書契，代結繩。」非也。厥初生人，君道尚矣。應而不求，為而不恃，執大象也。迨乎伏羲氏作，始定人道，辨乎臣子，伏而化之，結繩而治。故孔子曰：「三皇伯世，葉神無文。洛書糾命，頡字胥分。」又班固云：「庖犧繼天而王，為百王先。」並是也。《易》曰：「庖犧氏之王天下也，作結繩而為網罟，以畋以漁，蓋取諸離。」「離者，麗也。日月麗乎天，百穀草木麗乎地，重明以麗乎正，乃化成天下。」「離也者，明也，萬物皆相見，南方之卦也。聖人南面而聽天下，向明而理，蓋取諸此也。」庖犧、神農氏沒，軒轅氏作，始造圖書、禮樂、度數、甲子、律歷。自開闢之事，皆先聖傳流於口，黃帝已後，紀錄言之。無幾，故《春秋》、《國語》唯發明五帝。太史公敘黃帝、顓頊以下事。孔子撰書，始自堯、舜，尚年月闕然。詩人所述，起乎虞氏，其可知也。巢、燧之時，淳一無教，故言上古昔者，俱是伏羲、神農之時；言後世聖人者，即黃帝、堯、舜之際。《易》曰：「上古結繩以理，後世聖人易之以書契。」此猶太陽一照，眾星沒矣。《史記》及《漢書》皆云：「文王重八封為六十四卦。」又《帝王世紀》及孫盛等以為神農、夏禹重之，並非也。夫八卦雖理象已備，尚隱神功。引而伸之，始通變吉凶，成其妙用，觸類而長，天下之能事畢矣。故《易》曰：「聖人立象以盡意，設卦以盡情。」「八卦成列，象在其中矣；因而重之，爻在其中矣；剛柔相推，變在其中矣。」伏羲自重之驗也。又曰：「昔者聖人之作《易》也，觀變於陰陽而立卦，發揮於剛柔而生爻。是以立天之道，曰陰與陽；立地之道，曰柔與剛；立人之道，曰仁與義。兼三才而兩之，故易六畫而成卦，六位而成章。」又伏羲自重之驗也。若以後世聖人易之以書契，謂伏羲，即昔者聖人之作《易》也，謂誰矣？則知伏羲自重八卦，不造書契，煥乎可明，不至疑惑也。
33 	又曰：「河出圖，洛出書，聖人則之。」孔安國云：「河圖、八卦，是洛之九疇。」馬融、王肅、姚信等並云：「得河圖而作《易》。」禮含文嘉曰：「伏羲則龜書，乃作八卦。」並乘流而逝，不討其源，滋誤後生，深可嘆息。去聖久矣，百家眾言，自古非一。正史之書，不經宣尼筆削，則未可全是，況儒者臆說耶？悠悠萬載，是非互起。一犬吠形，百犬吠聲；一人措虛，百人傳實。按龍圖出河、龜書出洛，今或云「法龍圖而作卦」，或云「則龜書而畫之」，假欲遵之，何者為是？案《左傳》庖犧氏有龍瑞，以龍紀官，非得八卦，八卦若先列於河圖，又文王等重之，則伏羲何功於《易》也？又夫子不言因圖而畫卦，自黃帝堯、舜及周公攝政時皆得圖書，河以通乾出天包，雒以流川吐地符，是知有聖人膺運，則河、雒出圖、書，何必八卦九疇。九疇者，天始錫禹，而黃帝已獲洛書。《易》曰：「蓍龜神物，聖人則之。」然伏羲豈則蓍龜而作《易》？言聖人者，通謂後世《易》經三古，不獨指伏羲也。夫蓍龜者，或悔吝有憂虞之象，或得失有吉凶之徵，或否泰有陰陽之辭，或剛柔有變通之理。若河圖、洛書者，或天地彞倫之法，或帝王興亡之數，或山川品物之制，或治化合神之符，故聖人則之而已。孔子曰：「河不出圖，洛不出書，吾已矣夫！」是也。
34 	故知文字之作，確乎權輿，十體相沿，互明創革，萬事皆始自微漸，至於昭著。《春秋》則寒暑之濫觴，爻畫則文字之兆朕。其十體內或先有萌牙，今取其昭彰者為始祖。夫道之將興，自然玄應。前聖後聖，合矩同規。雖千萬年，至理斯會。天或垂範，或授聖哲，必然而出，不在考其甲之與乙耶！案道家相傳，則有天皇、地皇、人皇之書，各數百言，其文猶在，像如符印，而不傳其音指。審爾則八卦已為雲孫矣，況古文乎！且戎狄異音各貌，會於文字，其指不殊。禽獸之情，悉應若是，觀其趣向，不遠於人，其有知方來，辨音節，非智能而及，複何所學哉！則知凡庶之流，有如草木鳥獸之類，或蘊文章，又霹靂之下，乃時有字。或錫貺之瑞，往往銘題。以古書考之，皆可識也，夫豈學之於人乎！又詳釋典，或沙劫已前，或他方怪俗，云為事況，與即意無殊。是知天之妙道，施於萬類一也，但所感有淺深耳，豈必在乎羲、軒、周、孔將釋、老之教乎！況論篆、籀將草、隸之後先乎！縷而分之則如彼，總而言之其若此也。

《卷中》
1 	我唐四聖，高祖神堯皇帝、太宗文武聖皇帝、高宗天皇大聖皇帝，鴻猷大業，列乎冊書。多才能事，俯同人境。翰墨之妙，資以神功。開草、隸之規模，變張、王之今古。盡善盡美，無得而稱。今天子神武聰明，制同造化。筆精墨妙，思極天人。或頌德銘勛，函耀金石；或恩崇惠縟，載錫侯王。赫矣光華，懸諸日月，然猶進而不已。惟奧惟玄，非區區小臣所敢揚述。
2 	神品二十五人
3 	大篆一人：史籀。
4 	籀文一人：史籀。
5 	小篆一人：李斯。
6 	八分一人：蔡邕。
7 	隸書三人：鐘繇、王羲之、王獻之。
8 	行書四人：王羲之、鐘繇、王獻之、張芝。
9 	章草八人：張芝、杜度、崔瑗、索靖、衛瓘、王羲之、王獻之、皇象。
10 	飛白三人：蔡邕、王羲之、王獻之。
11 	草書三人：張芝、王羲之、王獻之。
12 	○妙品九十八人
13 	古文四人：杜林、衛宏、邯鄲淳、衛恆。
14 	大篆四人：李斯、趙高、蔡邕、邯鄲淳。
15 	小篆五人：曹喜、蔡邕、邯鄲淳、崔瑗、衛瓘。
16 	八分九人：張昶、皇象、邯鄲淳、韋誕、鐘繇、師宜官、梁鵠、索靖、王羲之。
17 	隸書二十五人：張芝、鐘會、蔡邕、邯鄲淳、衛瓘、韋誕、荀輿、謝安、羊欣、王洽、王氏、薄紹之、蕭子雲、宋文帝、衛夫人、胡昭、曹喜、謝靈運、王僧虔、孔琳之、陸柬之、褚遂良、虞世南、釋智永、歐陽詢。
18 	行書十六人：劉德升、衛瓘、王氏、謝安、王僧虔、胡昭、鐘會、孔琳之、虞世南、阮研、王洽、羊欣、薄紹之、歐陽詢、陸柬之、褚遂良。
19 	章草八人：張昶、鐘會、韋誕、衛恆、郗愔、張華、魏武帝、釋智永。
20 	飛白五人：蕭子雲、張弘、韋誕、歐陽詢、王廙。
21 	書二十二人：索靖、衛瓘、嵇康、張昶、鐘繇、羊欣、薄紹之、鐘會、衛恆、荀輿、桓玄、謝安、孔琳之、王氏、王洽、謝靈運、張融、阮研、王僧虔、歐陽詢、虞世南、釋智永。
22 	○能品一百七人
23 	古文四人：張敞、衛覬、衛瓘、韋昶
24 	大篆五人：胡昭、嚴延年、韋昶、班固、歐陽詢
25 	小篆十二人：衛覬、班固、皇象、張弘、許慎、韋誕、傅玄、蕭子雲、劉紹、張弘、範曄、歐陽詢
26 	八分三人：毛弘、左伯、王獻之。
27 	隸書二十三人：衛恆、張昶、王廙、庾翼、郗愔、王蒙、衛覬、張彭祖、阮研、陶弘景、王修、王褒、王恬、李式、傅玄、楊肇、王承烈、庾肩吾、薛稷、孫過庭、高正臣、釋智果、盧藏用。
28 	行書十八人：宋文帝、司馬攸、釋智永、蕭子雲、蕭思話、齊高帝、陶弘景、漢王元昌、王導、王承烈、孫過庭、高正臣、裴行儉、王智敬、王修、盧藏用、薛稷、釋智果。
29 	章草十五人：羅暉、趙襲、徐幹、庾翼、張超、王蒙、衛覬、崔寔、蕭子雲、杜預、陸柬之、歐陽詢、王承烈、王知敬、裴行儉。
30 	飛白一人：劉邵。
31 	草書二十五人：王導、何曾、楊肇、郗愔、庾翼、司馬攸、李式、宋文帝、蕭子雲、陸柬之、宋令文、齊高帝、謝朓、庾肩吾、蕭思話、範曄、孫過庭、梁武帝、王知敬、裴行儉、釋智果、盧藏用、高正臣、王廙、王愔。
32 	右包羅古今，不越三品。工拙倫次，迨至數百。且妙之企神，非徒步聚。能之仰妙，又甚規隨。每一書之中，優劣為次；一品之內，複有兼並。至如神品，則李斯、杜度、崔瑗、皇象、衛瓘、索靖，各惟得其一；史籀、蔡邕、鐘繇得其二；張芝得其三；逸少、子敬並各得其五。考多之類少，妙之況神，又上下差降，昭然可悉也。他皆仿此。後所列傳，則當品之內，時代次之。或有紀名而不評跡者，蓋古有其傳，今絕其書，粗為斟酌，列於品第，但備其本傳，無別商榷。然十書之外，乃有龜、蛇、麟、虎、雲、龍、蟲、鳥之書，既非世要，悉所不取也。
33 	○神品
34 	周史籀，宣王時為史官，善書，師模蒼頡古文。夫蒼頡者，獨蘊聖心，啟冥演幽，稽諸天意，功侔造化，德被生靈，可與三光齊懸，四序終始，何敢抑居品列。始籀，以為聖跡湮滅，失其真本，今所傳者，才仿佛而已，故損益而廣之，或同或異，謂之為「篆」，亦曰「史書」。加之銛利鉤殺，自然機發，信為篆文之權輿，非至精，孰能與於此。窮物合數，變類相召，因而以化成天下也，故其稱謂無方，亦難得而備舉。今妙跡雖絕於世，考其遺法，肅若神明，故可特居神品。又作籀文，其狀邪正體，則《石鼓文》存焉。乃開闔古文，暢其戚銳，但折直勁迅，有如鏤鐵。而端姿旁逸，又婉潤焉。若取於詩人，則《雅》、《頌》之作也，亦所謂楷、隸曾高，字書淵藪。使放小學者，漁獵其中，籀大篆、籀文入神。秦李斯，楚上蔡人，少從孫卿學帝王術，西入秦，位至丞相。胡亥立，趙高譖之，要斬，夷三族。斯妙大篆，始省改之以為小篆。著《蒼頡》七篇，雖帝王質文，世有損益，終以文代質，漸就澆漓。則三皇結繩，五帝畫象，三王肉刑，斯可況也。古文可為上古，大篆為中古，小篆為下古。三古為實，草、隸為華。妙極於華者羲、獻，精窮於實者籀、斯。始皇以和氏之璧琢而為璽，令斯書其文，今《泰山》、《嶧山》、《秦望》等碑，並其遺跡，亦謂傳國之偉寶，百代之法式。斯小篆人神，大篆入妙也。
35 	後漢杜度，字伯度，京兆杜陵人，御史大夫延年曾孫。章帝時為齊相，善章草，雖史游始草書，傳不紀其能，又絕其跡。創其神妙，其唯杜公。韋誕云：「杜氏傑有骨力，而字畫微瘦。」崔氏法之，書體甚濃，結字工巧，時有不及。張芝喜而學焉，轉精其巧，可謂草聖，超前絕後，獨步無雙。張芝自謂上比崔、杜不足，下方羅、趙有餘，誠則尊師之辭，亦其心肺間語。伯英損益伯度章草，亦猶逸少增減元常真書，雖潤色精於斷割，意則美矣。至若高深之意，質素之風，俱不及其師也。然各為今古之獨步。蕭子良云：「本名操，為魏武帝諱，改為度。」非也。案蔡邕《勸學篇》云：「齊相杜度，美守名篇。」漢中郎不應預為武帝諱也。崔瑗，字子玉，安平人，曾祖蒙，父駰。子玉官至濟北相，文章蓋世，善章草，師於杜度，點畫之間，莫不調暢。伯英祖述之，其骨力精熟過之也。索靖乃越制特立，風神凜然，其雄勇過之也。以此有謝於張、索。一本云：「師於杜度，媚趣過之，點畫精微，神變無礙，利金百煉，美玉天姿，可謂冰寒於水也。」袁昂云：「如危峰阻日，孤松一枝。」王隱謂之草賢。晉平苻堅，得摹子玉書。王子敬云：「張伯英極似之。」其遺跡絕少，又妙小篆，今有《張平子碑》。以順帝漢安二年卒，年六十六。子玉章草入神，小篆入妙。
36 	張芝，字伯英，敦煌人，父煥，為太常，徙居弘農華陰。伯英名臣之子，幼而高操，勤學好古，經明行修，朝廷以有道征，不就，故時稱「張有道」，實避世潔白之士也。好書，凡家之衣帛，皆書而後練。尤善章草書，出諸杜度。崔瑗云：「龍驤豹變，青出於藍。」又創為今草，天縱尤異，率意超曠，無惜是非，若清澗長源，流而無限，縈回崖谷，任於造化。至於蛟龍駭獸，奔騰拏攫之勢，心手隨變，窈冥而不知其所如，是謂達節也已。精熟神妙，冠絕古今，則百世不易之法式，不可以智識，不可以勤求。若達士游乎沉默之鄉，鸞鳳翔乎大荒之野。韋仲將謂之「草聖」，豈徒言哉！遺跡絕少，故褚遂良云：「鐘繇、張芝之跡，不盈片素。」韋誕云：「崔氏之肉，張氏之骨。」其章草《金人銘》可謂精熟至極；其草書《急就章》，字皆一筆而成，合於自然，可謂變化至極。羊欣云：「張芝、皇象、鐘繇、索靖，時並號『書聖』，然張勁骨豐肌，德冠諸賢之首。」斯為當矣。其行書則二王之亞也。又善隸書。以獻帝初平中卒。伯英章草、草、行入神，隸書入妙。
37 	蔡邕，字伯喈，陳留圉人。父棱，徐州刺史，有清行，謚貞定。伯喈官至左中郎將，封高陽侯。儀容奇偉，篤孝博學，能畫，又善音律，明天文、數術、災變。卒見問，無不對。工書絕世，尤得八分之精微。體法百變，窮靈盡妙，獨步今古。又創造飛白，妙有絕倫，動合神功，真異能之士也。董卓用天下名士，而邕一日七遷，光照榮顯，顧寵彰著。王允誅卓，收伯喈，付廷尉，以獻帝初平三年死於獄中，年六十一。搢紳諸儒，莫不流涕。伯喈八分、飛白入神，大篆、小篆、隸書入妙。女琰，甚賢明，亦工書。魏鐘繇，字元常，潁川長社人。祖皓，至德高世。父迪，黨錮不仕。元常才思通敏，舉孝廉尚書郎，累遷尚書僕射、東武亭侯。魏國建，遷相國。明帝即位，遷太傅。繇善書，師曹喜、蔡邕、劉德升。真書絕世，剛柔備焉。點畫之間，多有異趣，可謂幽深無際，古雅有餘，秦漢以來，一人而已。雖古之善政遺愛，結於人心，未足多也。尚德哉若人！其行書則羲之、獻之之亞，草書則衛、索之下，八分則有《魏受禪碑》，稱此為最。太和四年薨，八十矣，元常隸、行入神，八分入妙。吳皇象，字休明，廣陵江都人也，官至侍中。工章草，師於杜度。先是有張子並，於時有陳良輔，並稱能書。然陳恨瘦，張恨峻，休明斟酌其間，甚得其妙，與嚴武等稱八絕，世謂沉著痛快。抱樸云：「書聖者，皇象。」懷瓘以為右軍隸書，以一形而眾相，萬字皆別；休明章草，雖相眾而形一，萬字皆同：各造其極。則實而不樸，文而不華，其寫《春秋》，最為絕妙。八分雄才逸力，乃相亞於蔡邕，而妖冶不逮，通議傷於多肉矣。休明章草入神，八分入妙，小篆入能。
38 	晉衛瓘，字伯玉，河東安邑人。父覬，魏侍郎。瓘弱冠仕魏為尚書郎，入晉為尚書令。善諸書，引索靖為尚書郎，號一台二妙。時議放手流便過索，而法則不如之。嘗云：「我得伯英之筋，恆得其骨，靖得其肉。」伯玉採張芝法，取父書參之，遂至神妙。天姿特秀，若鴻雁奮六翮，飄飄乎清風之上。率情運用，不以為難。後為侍中、司空。楚王瑋矯詔害之。元康元年卒，七十二。章草入神，小篆隸、行、草入妙。
39 	索靖，字幼安，敦煌龍勒人，張伯英之離孫。父湛，北地太守。幼安善章草書，出於韋誕，峻險過之。有若山形中裂，水勢懸流，雪嶺孤松，冰河危石，其堅勁則古今不逮。或云「楷法則過於衛瓘。」，然窮兵極勢，揚威耀武，觀其雄勇，欲陵於張，何但於衛。王隱云：「靖草書絕世，學者如云。」是知趣者皆然，勸不用賞。時人云：「精熟至極，索不及張；妙有餘姿，張不及索。」蕭子良云：「其形甚異，又善八分，韋、鐘之亞。」《毋丘興碑》是其遺跡也。大安二年卒，年六十，贈太常。章草入神，草入妙。
40 	王羲之，字逸少，琅琊臨沂人。祖正，尚書郎。父曠，淮南太守。逸少骨鯁高爽，不顧常流，與王承、王沉為王氏三少。起家秘書郎，累遷右軍將軍、會稽內史。初度浙江，例有終焉之志。升平五年卒，年五十九。贈金紫光祿大夫，加常侍。尤善書草、隸、八分、飛白、章、行，備精諸體，自成一家法，千變萬化，得之神功，自非造化發靈，豈能登峰造極。然割析張公之草，而濃纖折衷，乃愧其精熟；損益鐘君之隸，雖運用增華，而古雅不逮。至研精體勢，則無所不工，亦猶鐘鼓云乎，雅、頌得所。觀夫開襟應務，若養由之術，百發百中，飛名蓋世，獨映將來。其後風靡雲從，世所不易，可謂冥通合聖者也。隸、行、草書、章草、飛白俱入神，八分入妙。妻郗氏，甚工書。有七子，獻之最知名。玄之、凝之、徽之、操之，並工草隸。凝之妻謝道韞有才華，亦善書，甚為舅所重。
41 	獻之字子敬，逸少第七子，累遷中書令，卒。初娶卻曇女，離婚後，尚新安愍公主。無子，唯一女，後立為安僖皇后。後亦善書，以後父追贈侍中、特進、光祿大夫、太宰。尤善草隸，幼學於父，次習於張，後改變制度，別創其法，率爾師心，冥合天矩。觀其逸志，莫之與京。至於行、草興合，如孤峰四絕，迥出天外，其峭峻不可量也。爾其雄武神縱，靈姿秀出。臧武仲之智，卞莊子之勇。或大鵬摶風，長鯨噴浪。懸崖墜石，驚電遺光。察其所由，則意逸乎筆，未見其止。蓋欲奪龍蛇之飛動，掩鐘、張之神氣。惜其陽秋尚富，縱逸不羈。天骨未全，有時而瑣。人有求書，罕能得者。雖權貴所逼，了不介懷。偶其興會，則觸遇造筆，皆發於衷，不從於外，亦由或默或語，即銅鞮伯華之行也。初謝安請為長史，太康中，新起太極殿，安欲使子敬題榜，以為萬世寶，而難言之，乃說韋仲將題凌雲台事。子敬知其指，乃正色曰：「仲將，魏之大臣，寧有此事？使其若此，知魏德之不長。」安遂不之逼。子敬五六歲時學書，右軍潛於後掣其筆，不脫，乃嘆曰：「此兒當有大名。」遂書《樂毅論》與之。學竟，能極小真書，可謂窮微入聖。筋骨緊密，不減於父。如大則尤直而少態，豈可同年。唯行、草之間，逸氣過也。及論諸體，多劣於右軍。總而言之，季孟差耳。子敬隸、行、草、章草、飛白五體俱入神，八分入能。或謂小王為小令，非也。子敬為中書令，太康十一年卒於官，年四十三。族弟氏代居之，至十三年而卒，年三十八。時謂子敬為大令，琰為小令。
42 	○妙品
43 	秦胡毋敬，本櫟陽獄吏，為太史令，博識古今文字，亦與程邈、李斯省改大篆，著《博學篇》七章，覃思舊章，博採眾訓。時趙高為中車府令，善史書，教始皇少子胡亥書及獄律法令，亥私幸之，作《爰歷》篇六章。漢興，總合為《蒼頡篇》。
44 	後漢杜林，字北山，扶風茂陵人，涼州刺史，鄴之子，位至司空，尤工古文，過於鄴也。故世言小學由杜公。嘗於西河得漆書《古文尚書》一卷，寶玩不已，每困厄，自以為不能濟於亂世，常抱經嘆曰：「古文之學，將絕於此。」初衛宏方造林，未見，則暗然而服。及會面，林以漆書示宏曰：「常以此道將絕，何意東海衛君複能傳之，是道不墜於地矣。子曰：『德不孤，必有鄰。』豈虛也哉！」光武建平中卒。靈帝時，劉陶刪定古文、今文《尚書》，號《中文尚書》，以北山本為正。陶亦工古文，是謂「就有道而正」焉。衛宏，字次仲，東海人，官至給事中。修古學，善屬文，作《尚書訓指》。師於杜林，後之學者，古文皆祖杜林、衛宏也。
45 	曹喜，字仲則，扶風平陵人，明帝建初中為秘書郎。篆隸之工，收名天下。蔡邕云：「扶風曹喜，建初稱善。」衛恆云：「喜善篆，小異於李斯。」邯鄲淳師焉，略究其妙。韋庭師淳而不及也。善懸針、垂露之法，後世行之。仲則小篆、隸書入妙，雖賀彥先沉潛，乃青雲之士也。
46 	劉德升，字君嗣，潁川人。桓靈之時，以造行書擅名。雖以草創，亦豐妍美，風流婉約，獨步當時。胡昭、鐘繇並師其法，世謂鐘繇行押書是也。而胡書體肥，鐘書體瘦，亦各有君嗣之美。
47 	師宜官，南陽人。靈帝好書，徵天下工書於鴻都門，至數百人，八分稱宜官為最。大則一字徑丈，小乃方寸千言，甚矜其能。性嗜酒，或時空至酒家，書其壁以售之，觀者雲集，酤酒多售，則鏟去之。後為袁術將命，《鉅鹿》、《耿球碑》，術所立，是宜官書也。
48 	梁鵠字孟皇，安定烏氏人，少好書，受法於師宜官，以善八分知名。舉孝廉為郎，靈帝重之，亦在鴻都門下。遷幽州刺史。魏武甚愛其書，常懸帳中，又以釘壁，以為勝宜官也。時邯鄲淳亦得次仲法，淳宜為小字，鵠宜為大字，不如鵠之用筆盡勢也。
49 	張昶，字文舒，伯英季弟，為黃門侍郎。尤善章草，家風不墜，奕葉清華，書類伯英，時入謂之「亞聖」。至如筋骨天姿，實所未逮。若華實兼美，可以繼之。衛恆云：「姜孟穎、梁孔達、田彥和及韋仲將之徒，皆張之弟子，各有名於世，並不及文舒。」又極工八分，況之蔡公，長幼差耳。華嶽廟前一碑，建安十年刊也。《祠堂碑》昶造並書。後鐘繇鎮關中，題此碑後云：「漢故給事黃門侍郎、華陰張府君諱昶，字文舒，造此文。」又題碑頭云：「時司隸校尉、侍中、東武亭侯、潁川鐘繇字元常書。」又善隸，以建安十一年卒。文舒章草入妙，隸入能。
50 	魏武帝姓曹氏，諱操，字孟德，沛國譙人。尤工章草，雄逸絕倫，年六十六薨。張華云：「漢安平崔瑗子寔、弘農張芝弟昶並善書，而魏武亞焉。」子植，字子建，亦工書。
51 	邯鄲淳，字子淑，潁川人。志行清潔，才學通敏。初為臨淄王傅，累遷給事中。書則八體悉工，師於曹喜，尤精古文、大篆、八分、隸書。自杜林、衛宏以來，古文泯絕，由淳複著。衛恆云：「魏初傳古文者，出於邯鄲淳。蔡邕採斯、喜之法為古今雜形，然精密閒理不如淳也。」梁鵠云：「淳得次仲法，韋誕師淳而不及也。」袁昂云：「應規入矩，方圓乃成。」張華云：「邯鄲淳善隸書。」子淑古文、小篆、八分、隸書並入妙。
52 	胡昭字孔明，潁川人。少而博學，不慕榮利，有夷、皓之節。甚能史書，真、行又妙。衛恆云：「昭與鐘繇並師於劉德升，俱善草、行，而胡肥鐘瘦，書牘之跡也，動見模楷。」羊欣云：「胡昭得其骨，索靖得其肉，韋誕得其筋。」張華云：「胡昭善隸書，茂先與荀勖共整理記籍，立書博士，置弟子教習，以鐘、胡為法。」嘉平二年公車徵，會卒，年八十九。孔明隸行入妙，大篆入能。
53 	韋誕字仲將，京兆人，太僕端之子，官至侍中。伏膺於張芝，兼邯鄲淳之法，諸書並善，尤精題署。明帝時凌雲台初成，令誕題榜，高下異好，宜就加點正，因致危懼，頭鬢皆白。既以下，戒子孫無為大字楷法。袁昂云：「仲將書如龍挐虎踞，斂拔弩張。」張華云：「京兆韋誕子熊、潁川鐘繇子會，並善隸書。」初青龍中，洛陽許鄴三都宮觀始成，詔令仲將大為題署，以為永制。給御筆墨，皆不任用。因曰：「蔡邕自矜能書，兼斯、喜之法，非流紈體素，不妄下筆。夫『工欲善其事，必先利其器』，若用張芝筆、左伯紙、及臣墨，兼此三具，又得臣手，然後可以建勁丈之勢，方寸千言。」然真跡之妙，亞乎索靖也。嘉平五年卒，年七十五。八分、隸、章、飛白入妙，小篆入能。兄康，字元將，亦工書；子熊，字少季，亦善書。時人云：「名父之子，不有二事。」世所美焉。
54 	嵇康，字叔夜，譙國銍人，官至中散大夫。奇才不群，身長七尺八寸，而土木形骸，不自藻飾，未嘗見其疾聲朱顏。人以為龍章鳳姿，天質自然，恬靜寡欲，學不師受，博覽該通，以為君子無私，心不惜乎是非，而行不違乎道。叔夜善書，妙於草制，觀其體勢，得之自然，意不在乎筆墨。若高逸之士，雖在布衣，有傲然之色。故知臨不測之水，使人神清；登萬仞之岩，自然意遠。鐘會譖康，就刑，年四十四，太學生三千人請為師，不許。
55 	鐘會，字士季，元常少子，官至司徒。咸熙元年，衛瓘誅之，年四十。書有父風，稍備筋骨，美兼行、草，尤工隸書，遂逸致飄然，有凌雲之志，亦所謂「劍則干將、莫耶」焉。會嘗詐為荀勖書，就勖母鐘夫人取寶劍。會兄弟以千萬造宅，未移居，勖乃潛畫元常形像，會兄弟入見，便大感慟。勖畫亦會之類也。會隸、行、草、章草入妙。吳處士張弘，字敬禮，吳郡人，篤學不仕，恆著烏巾，時號「張烏巾」。並善篆、隸，其飛白妙絕當時，飄若雲游，激如驚電，飛仙舞鶴之態，有類焉。自作飛白序勢，備說其美也。歐陽詢曰：「飛白張烏巾冠世，其後逸少、子敬，亦稱妙絕。」敬禮飛白入妙，小篆入能。
56 	晉張華，字茂先，範陽人。父平，後漢漁陽太守。茂先官至司空壯武公，博涉群書，盈萬餘卷。高才達識，天文、數術，無所不精。善章草書，體勢尤古。度德比義，嵇叔夜之倫也。
57 	衛恆，字巨山，瓘之仲子，官至黃門侍郎。瓘嘗云：「我得伯英之筋，恆得其骨。」巨山善古文，得汲塚古文，論楚事者最妙。恆嘗玩之，作《四體書勢》，並造散隸書。元康中，楚王瑋害之，年四十。古文、章草、草書入妙，隸入能。弟宣，善篆及草，名亞父、兄。宣弟庭，亦工書。子仲寶、叔寶，俱有書名。四世家風不墜也。
58 	衛夫人，名鑠，字茂猗，廷尉展之女弟，恆之從女，汝陰太守李矩之妻也。隸書尤善規矩，鐘公云：「碎玉壺之冰，爛瑤台之月。婉然芳樹，穆若清風。」右軍少常師之。永和五年卒，年七十八。子克，為中書郎，亦工書。先有扶風馬夫人，大司農皇甫規之妻也，有才學，工隸書。夫人寡，董卓聘以為妻，夫人不屈，卓殺之。
59 	王廙，字世將，琅琊臨沂人。祖覽。父正，尚書郎。導從父之弟也。官至平南將軍、荊州刺史、侍中，逸少之叔父。工於草、隸、飛白，祖述張、衛遺法，自過江，右軍之前，世將書與荀勖畫為明帝師。其飛白，志氣極古，垂雕鶚之翅羽，類旌旗之卷舒。時人云：「王廙飛白，右軍之亞。」永昌元年卒，年四十七。世將飛白入妙，隸入能。
60 	卻愔，字方回，高平金鄉人。父鑒，太尉，草書卓絕，古而且勁。方回官至司空。善眾書，雖齊名庾翼，不可同年。其法遵於魏氏，尤長於章草。纖能得中，意態無窮，筋骨亦勝。王僧虔云：「卻愔章草，亞於右軍。」太元六年卒，年七十二。方回章草入妙，草、隸入能。妻傅氏，善書。子超，字景興，小字嘉賓，亦善書。
61 	王洽，字敬和，導第四子。理識明敏，拜駙馬都尉，累遷中書令。書兼諸法，於草尤工。落簡揮毫，有郢匠乘風之勢。雖卓然孤秀，未至運用無方。而右軍云：「弟書遂不減吾。」飾之過也。升平三年卒，年四十四。敬和隸、行、草入妙。妻荀氏，亦善書。
62 	謝安，字安石，陳郡陽夏人。十八徵著作郎，辭疾，寓居會稽，與王逸少、許詢、桑門支遁等游處十年，累遷尚書僕射。太元十年卒，贈太傅，謚文靖公，年六十六。人皆比之王導，謂文雅過之。學草、正於右軍，右軍云：「卿是解書者，然知解書者尤難。」安石尤善行書，亦猶衛洗馬，風流名士，海內所瞻。王僧虔云：「謝安得入能書品錄也。」安石隸、行、草入妙。兄尚，字仁祖。弟萬，字萬石，並工書。
63 	王氏，字季琰，洽之少子，官至中書令。工隸及行、草，金劍霜斷，崎嶔歷落，時謂小王之亞也。自導至氏，三世善書，時人方之杜、衛二氏。嘗書四疋素，自朝操筆，至暮便竟，首尾如一，又無誤字。子敬戲云：「弟書如騎騾，駸駸欲度驊騮前。」斯可謂弓善矢良，兵利馬疾，突圍破的，難與爭鋒。隸、行入妙。妻汪氏，善書。兄珣，亦善書。
64 	桓玄者，溫之子，為義興太守，篡晉，伏誅。嘗慕小王，善於草法。譬之於馬，則肉翅已就，蘭筋初生。畜怒而馳，日可千里。洸洸赳赳，實亦武哉。非王之武臣，即世之刺客。列缺吐火，共工觸山，尤剛健倜儻。夫水火之性，各有所長。火能外光，不能內照；水能內照，不能外光。若包五行之性，則可謂通矣。嘗與顧愷之論書，至夜不倦。愷之，字長康，善書，小名虎頭，時人號為三絕：癡、書、畫也。彥遠案：長康三絕者，才絕、畫絕、癡絕，書非癡數也。
65 	宋文帝，姓劉，諱義隆，彭城人，武帝第三子。善隸書，次及行、草，規模大令，自謂不減於師，雖庶幾德音，引領長望，尚遼遠矣。然才位發揮，亦可謂「倬彼雲漢，為章於天」。時論以為天然勝羊欣，工夫恨少。是亦天然可尚，道心唯微，探索幽遠，若泠泠水行，有岩石間真聲。帝隸書入妙，行、草入能。
66 	羊欣，字敬元，泰山南城人，官至中散大夫、義興太守。師資大令，時亦眾矣。非無雲塵之遠，若親承妙旨，入於室者，唯獨此公。亦猶顏回與夫子，有步驟之近。手戚若嚴霜之林，婉似流風之雪。驚禽走獸，絡繹飛馳。亦可謂王之藎臣，朝之元老。沈約云：「敬元尤善於隸書，子敬之後，可以獨步。」時人云：「買王得羊，不失所望。」今大令書中，風神怯者，往往是羊也。元嘉十九年卒，年七十三。敬元隸、行、草入妙。時有丘道護，親師於子敬，殊劣於羊欣。謝綜亦善書，不重敬元，亦憚之云：「力少媚好。」又有義興康昕與南州惠式道人，俱學二王，轉以己書貨之，世人或謬寶此跡，亦或謂為羊。歐陽通云：「式道人，右軍之甥，與王無別。」
67 	薄紹之，字敬叔，丹陽人，官至給事中。善書，憲章小王，風格秀異，若干將出匣，光芒射人；魏武臨戎，縱橫制敵。其行、草倜儻，時越羊欣。若用力取之，則真正懸隔。敬叔隸、行、草入妙。
68 	謝靈運，會稽人。祖玄，父煥。靈運官至秘書監、侍中、康樂侯，模憲小王，真、草俱美。石蘊千年之色，松低百尺之柯。雖不逮師，歙風吐雲，簸蕩川岳，其亦庶幾。虞和云：「靈運，子敬之甥，故能書，特多王法。」王僧虔云：「子敬上表多在中書雜事中。靈運竊寫，易其真本，相與不疑。」元嘉初，帝就索，始進。親聞文皇說此。元嘉十年，年四十九，以罪棄廣州市。隸、草入妙。
69 	孔琳之，字彥琳，會稽山陰人。父廞。彥琳官至祠部尚書。善草、行，師於小王，稍露筋骨。飛流懸勢，則呂梁之水焉。時稱曰：「羊真孔草。」又以縱快比於桓玄。王僧虔云：「孔琳之放縱快利，筆跡流便，二王已後，略無其比。但工夫少，太自任，故當劣於羊欣。」斯言俞矣。景平元年卒，年五十五。行、草入妙。妻謝氏，亦善書。
70 	齊王僧虔，琅琊臨沂人。曾祖洽，父曇首。官至司空。善書，宋文帝見其書素扇，嘆曰：「非唯跡逾子敬，方當器雅過之。」後孝武欲擅書名，僧虔不敢顯跡，大明之世，常用掘筆書，以此見容。虞和云：「僧虔尋得書術，雖不及古，不減卻家所制。」然述小王尤尚古，宜有豐厚淳樸，稍乏妍華。若溪澗含水，岡巒被雪，雖甚清肅，而寡於風味。子曰：「質勝文則野。」是之謂乎？永明三年卒。僧虔隸、行入妙，草入能。一本云：「隸、行、草入妙。」子慈，亦善隸書。謝超宗嘗問慈曰：「卿書何當及尊公？」慈曰：「我之不得仰及，猶雞之不及鳳。」時人以為名答。
71 	張融，字思光，吳郡人。祖禕，父暢。思光官至司徒左長史。博涉經史，早標孝行，書兼諸體，於草尤工，而時有稽古之風，寬博有餘，嚴峻不足，可謂有文德而無武功。然齊、梁之際，殆無以過。或有鑒不至深，見其有古風，多誤寶之，以為張伯英書也。而拓本大行於世。
72 	梁蕭子云，字景喬，晉陵人。父嶷，景喬官至侍中。少善草、行、小篆，諸體兼備，而創造小篆飛白，意趣飄然。點畫之際，若有騫舉。妍妙至極，難與比肩。但少乏古風，抑居妙品。故歐陽詢云：「張烏巾冠世，其後逸少、子敬又稱絕妙爾。飛而不白，蕭子雲輕濃得中，蟬翼掩素，游霧崩雲，可得而語。」其真、草少師子敬，晚學元常。及其暮年，筋骨亦備，名蓋當世，舉朝效之。其肥鈍無力者，悉非也。今之謬賞，十室九焉。梁武帝擢與二王並跡，則若牝雞仰於鸞鳳，子貢賢於仲尼。雖絕唱於彼朝，未曰陽春白雪。以太清三年卒。景喬隸書、飛白入妙，小篆、行、草、章草入能。子特，字世達，亦善書，位至太子舍人，先景喬卒。
73 	阮研，字文幾，陳留人，官至交州刺史。善書，其行、草出於大王，甚精熟。若飛泉交注，奔競不息，時稱蕭、陶等各得右軍一體，而此公筋力最優，比之於勇，則被堅執銳，所向無前；喻之於談，則緩頰朵頤，離堅合異，有李信、王離之攻伐，無子貢、魯連之變通。其隸則習於鐘公，風神稍怯。庾肩吾云：「阮居今觀古，窺眾妙之門，雖師王祖鐘，終成別構一法矣。然遲速之對，可方於陸柬之。」則意此公性急，亦猶枚皋文章敏疾，長卿制作淹遲，各一時之妙也。行、草入妙，隸書入能。
74 	陳永興寺僧智永，會稽人。師遠祖逸少，歷記專精。攝齊升堂，真、草唯命。夷途良轡，大海安波。微尚有道之風，半得右軍之肉。兼能諸體，於草最優。氣調下於歐、虞，精熟過於羊、薄。智永章草、草書入妙，隸入能。兄智楷，亦工草。丁覘亦善隸書，時人云：「丁真永草。」
75 	皇朝歐陽詢，長沙汨羅人，官至銀青光祿大夫、率更令。八體盡能，筆力勁險，篆體尤精。高麗愛其書，遣使請焉。神堯嘆曰：「不意詢之書名，遠播夷狄。彼觀其跡，固謂其形魁梧耶？」飛白冠絕，峻於古人。有龍蛇戰鬥之象，雲務輕濃之勢。風旋電激，掀舉若神。真、行之書，雖於大令亦別成一體，森森焉若武庫矛戟，風神嚴於智永，潤色寡於虞世南。其草書迭蕩流通，視之二王，可為動色。然驚奇跳駿，不避危險，傷於清雅之致。自羊、薄以後，略無勍敵。唯永公特以訓兵精練，議欲旗鼓相當。歐以猛銳長驅，永乃閉壁固守。以貞觀十五年卒，年八十五。飛白、隸、行、草入妙，大小篆、章草入能。子通，亦善書，瘦怯於父。薛純陀亦效詢草，傷於肥鈍，乃通之亞也。
76 	虞世南，字伯施，會稽餘姚人。祖儉，梁始興王諮議。父荔，陳太子中庶子。世南受業於吳郡顧野王門下，讀書十年，國朝拜銀青光祿大夫、秘書監、永興公。太宗詔曰：「世南一人有出世之才，遂兼五絕，一曰忠讜，二曰友悌，三曰博文，四曰詞藻，五曰書翰。」有一於此，足為名臣，而世南兼之。其書得大令之宏規，含五方之正色。姿榮秀出，智勇在焉。秀嶺危峰，處處間起。行、草之際，尤所偏工。及其暮齒，加以遒逸，臭味羊薄，不亦宜乎。是則東南之美、會稽之竹箭也。貞觀十二年卒，年八十一。伯施隸、行書入妙。然歐之與虞，可謂智均力敵，亦猶韓盧之追東郭兔也。論其眾體，則虞所不逮。歐若猛將，深入時或不利；虞若行人妙選，罕有失辭。虞則內含剛柔，歐則外露筋骨。君子藏器，以虞為優。族子纂，書有叔父體則，而風骨不繼。楊師道、上官儀、劉伯莊並立，師法虞公，過於纂矣。張志遜又纂之亞也。
77 	褚遂良，河南陽翟人。父亮，銀青光祿大夫、太常卿。遂良官至尚書左僕射、河南公。博學通識，有王佐才，忠讜之臣也。善書，少則服膺虞監，長則祖述右軍。真書甚得其媚趣，若瑤台青鎖，窅映春林，美人嬋娟，不任羅綺。增華綽約，歐、虞謝之。其行、草之間，即居二公之後。顯慶四年卒，年六十四。遂良隸、行入妙。亦嘗師授史陵，然史有古直，傷於疏瘦也。
78 	陸柬之，吳郡人，官至朝散大夫、太子司議郎，虞世南之甥。少學舅氏，臨寫所合，亦猶張翼換羲之表奏，蔡邕為平子後身。而晚習二王，尤尚其古。中年之跡，猶有怯懦。總章已後，乃備筋骨。殊矜質樸，恥夫綺靡。故欲暴露疵，同乎馬不齊髦，人不櫛沐。雖為時所鄙，「回也不愚」。拙於自媒，有若通人君子。尤善運筆，或至興會，則窮理極趣矣。調雖古澀，亦猶文王嗜昌蒲葅，孔子蹙頞而嘗之，三年乃得其味。一覽未窮，沉研始精。然工於效仿，劣於獨斷，以此為少也。隸、行入妙，章草書入能。一本云：「隸、行、草、章草並入能。」

《卷下》
1 	△能品
2 	漢張敞，字子高，河東平陽人，官至京兆尹。善古文，傳之子吉，吉傳之杜鄴，杜鄴傳其子林。吉子靖，字伯松，博學文雅，過於子高。三王以來，古文之學蓋絕，子高精勤而習之。其後杜林、衛宏為之嗣。子高好古博雅，有緝熙之美焉。
3 	嚴延年，字次卿，東海人，河南太守。雅工史書，規模趙高，時稱其妙。後以罪棄市。
4 	後漢班固，字孟堅，扶風安陵人，官至中郎將。工篆，李斯、曹喜之法，悉能究之。昔李斯作《蒼頡篇》，趙高作《爰歷篇》，胡毋敬作《博學篇》，漢興，閭里書私合之，想謂《蒼頡篇》，斷六十字為一章，凡五十五章。至平帝元始中，徵天下通小學者以百數，各令記字於未央庭中。揚雄取其有用者作《訓纂篇》二十四章，以纂續《蒼頡》也。孟堅乃複續十三章。和帝永初中，賈魴又撰《異字》，取固所續章而廣之為三十四章，用《訓纂》之末字以為篇目，故曰《滂熹篇》，言滂沱大盛。凡百二十三章，文字備矣。明帝使孟堅成父彪所述《漢書》。永平初受詔，至章帝建初二十五年而成，以竇憲賓客，系於洛陽獄，卒。年六十三。大小篆入能。
5 	徐幹，字伯張，扶風平陵人，官至班超軍司馬。善章草書，班固與超書稱之曰：「得伯張書，稿勢殊工，知識讀之，莫不嘆息。實亦藝由已立，名自人成。」後有蘇班，亦平陵人也。五歲能書，甚為張伯英所稱嘆。
6 	許慎，字叔重，汝南召陵人，官至太尉、南閣祭酒。少好古學，喜正文字，尤善小篆，師模李斯，甚得其妙。作《說文解字》十四篇，萬五百餘字。疾篤，令子衝詣闕上之。安帝末年卒。
7 	晉呂忱，字伯雍，博識文字，撰《字林》五篇，萬二千八百餘字。《字林》則《說文》之流。小篆之工，亦叔重之亞也。
8 	張超，字子並，河間鄭人，官至別部司馬。工章草，擅名一時。字勢甚峻，亦猶楚共王用刑失節，不合其宜。吳人以皇象方之，五原範曄云：「超草書妙絕。」
9 	崔寔，字子真，瑗之子也。博學有俊才，為五原太守。章草雅有父風，良冶良弓，斯焉不墜。張茂先甚稱之。
10 	羅暉，字叔景，京兆杜陵人，官至羽林監。桓帝永壽年卒。善草，著聞三輔。張伯英自謂方之有餘，與太僕朱賜書云：「上比崔、杜不足，下方羅、趙有餘。」朱賜，亦杜陵人，時稱工書也。
11 	趙襲，字元嗣，京兆長安人，為敦煌太守。與羅暉並以能草見重關西，而矜巧自與，眾頗惑之。與張芝素相親善。靈帝時卒。敦煌有張越，仕至梁州刺史，亦善草書。
12 	左伯，字子邑，東萊人。特工八分，名與毛弘等列，小異於邯鄲淳。亦擅名漢末，尤甚能作紙。漢興，用紙代簡，至和帝時，蔡倫工為之，而子邑尤得其妙。故蕭子良答王僧虔書云：「左伯之紙，妍妙輝光；仲將之墨，一點如漆；伯英之筆，窮神盡思。妙物遠矣，邈不可追。」然子邑之八分，亦猶斥山之文皮，即東北之美者也。
13 	張紘，字子綱，廣陵人。善小篆，官至侍御史。年六十一卒。孔融與子綱書曰：「前勞筆跡，乃多為篆。舉篇見字，欣然獨笑，如複觀其人。」融之此言，不易而得。紘之小篆，時頗有聲。
14 	毛弘，字大雅，河南武陽人。服膺梁鵠，研精八分，亦成一家法。獻帝時為郎中，教於秘書，建安末卒。
15 	魏衛覬，字伯儒，河南安邑人，官至侍中。尤工古文、篆、隸，草體傷瘦，筆跡精絕。魏初傳曰，古文者篆，出於邯鄲淳，伯儒嘗寫淳《古文尚書》，還以示淳，淳不能別。年六十二卒。伯儒古文、小篆、隸書、章草並入能。子孫皆妙於書。
16 	晉何曾字穎考，陳郡陽夏人。官至太保，咸寧四年卒，年八十餘。工於稿草，時人珍之也。一云，穎考善草書，甚有古質，少於風味。孔子曰：「質勝文則野。」是之謂乎？
17 	傅玄，字休奕，北地範陽人。祖燮，漢漢陽太守。父干，魏扶風太守。休奕少孤貧，博學善屬文，解鐘律，性剛直，不容人之短。舉秀才，為御史中丞、司隸校尉。善於篆、隸，見重時人，雲得鐘、胡之法。休奕小篆、隸書入能。時王允之善草、隸，官至衛將軍。又張嘉善隸書，羊欣云：「嘉師於鐘氏，勝王羲之在臨川也。」嘉字子勝，官至光祿大夫。時又有皇甫定，年七歲，善史書，從兄謐深奇之。
18 	劉紹，字彥祖，彭城人，官至御史中丞、遷侍中。善小篆，工飛白，雖不及張、毛，亦一時之秀。作《飛白勢》。永和八年卒。小篆、飛白入能。柳詳亦善飛白，彥祖之亞也。
19 	楊肇，字季初，滎陽宛陵人，官至折衝將軍、荊州刺史。工於草、隸，咸寧元年卒。潘岳誄云：「草隸兼善，尺牘必珍。翰動若飛，紙落如云。」亦猶甘茂不能自通，借餘光於蘇代。安仁之誄，抑其然乎？季初隸、草入能。
20 	杜預，字元凱，京兆杜陵人。度即六世祖。祖畿，魏僕射。父恕，幽州刺史。並善行、草。預博學，官至鎮南將軍、當陽侯。父祖三世善草書，時人以衛瓘方之，稱杜預三世焉。
21 	齊獻王攸，字大猷，河內人，武帝母弟。善尺牘，尤能行、草書。蘭芳玉潔，奇而且古。才望出武帝之右。帝用荀勖言，出都督青州。上道，憤怒嘔血。咸寧四年卒，年三十六。行、草入能。
22 	李式，字景則，江夏鐘武人，官至侍中。衛夫人之猶子也。甚推其叔母善書。右軍云：「李式，平南之流，亦可比庾翼。」咸熙三年卒，年五十四。隸、草入能。許靜民善題宮觀額，將方直之體，其草稍乏筋骨，亦景則之亞也。
23 	王導，字茂弘，琅琊臨沂人。祖覽，父載。導行草兼妙，然疏柯迥擢，寡葉危陰，雖賢有餘，而才不足。元、明二帝並工書，皆推難於茂弘。王愔云：「王導行、草見貴當世。」咸寧五年卒，年六十四。行、草入能。有六子，恬、洽書皆知名矣。
24 	張彭祖，吳郡人，官至龍驤將軍。善隸書，右軍每見其緘牘，輒存而玩之。夷、齊雖賢，若仲尼不言，未能高舉。亦猶彭祖附青雲之士，不泯於茲。
25 	韋弘，字叔思，位至原州刺史。弟季，字成為，平西將軍，善隸書。
26 	王蒙，字仲祖，太原晉陽人，官至長山令。女為皇后。贈光祿大夫、晉陽侯。善隸書，法於鐘氏，狀貌似而筋骨不備。永和三年卒，年三十九。隸、章草入能，衛臻、陶侃亞也。
27 	王恬，字敬預，導之子，官至後將軍、會稽內史。工於草、隸，當世難與為比。永和五年卒，年三十六。張翼善隸書，尤長於臨仿。率性而運，複非工，劣於敬預也。時戴安道隱居不仕，總角時以雞子汁投白瓦屑作《鄭玄碑》文，自書刻之。文既奇，隸書亦妙絕。又有康昕，亦善隸書，王子敬常題方山庭殿數行，昕密改之，子敬後過不疑。又為謝居士題畫，以示子敬。子敬嘆能，以為西河絕矣。昕字君明，外國人，官至臨沂令。
28 	庾翼，字稚恭，潁川鄢陵人，明穆皇后弟，安西將軍、荊州刺史。善草、隸書，名亞右軍。兄亮，字元規，亦有書名。嘗就右軍求書，逸少答云：「稚恭在彼，豈複假此。」嘗複以章草答亮，示翼，乃大服。因與王書云：「吾昔有伯英章草十紙，因喪亂遺失，嘗謂人曰妙跡永絕。今見足下答家兄書，煥若神明，頓還舊觀。」永和九年卒，年四十一。
29 	王修，字敬仁，蒙之子也，著作郎。善隸，求右軍書，乃寫《東方朔畫贊》與之。升平元年卒，年二十四。始王導愛好鐘氏書，喪亂狼狽，猶衣帶中盛《尚書宣示帖》。過江後與右軍，乞敬仁，敬仁亡，其母見此書平生所好，遂以入棺。殷仲堪亦敬仁之亞也。
30 	韋昶，字文休，誕兄涼州刺史康之玄孫，官至潁州刺史、散騎常侍。善古文、大篆，見王右軍父子書，云：「二王未足知書也。」又妙作筆，子敬得其筆，稱為絕世。
31 	宋蕭思話，蘭陵人，父源。思話官至征西將軍、左僕射。工書，學於羊欣，得其體法。行、草連岡盡望，勢不斷絕，雖無奇峰壁立之秀，亦可謂有功矣。王僧虔云：「蕭令法羊欣，風流媚態，殆欲不減。筆力恨弱。」袁昂云：「羊真、孔草、蕭行、範篆，各一時之妙也。」然上方琳之不足，下方範曄有餘。喻之於玄，蓋緇緅間耳。孝建二年卒，年五十。時有丘道護，善隸書，便書素。時司馬珣之為吳興，羊欣弟倫為臨安令，欣吳興看弟，珣之乃以道護素書《洛神賦》示欣，欣嗟咨其工，以為勝己。道護，烏程人也，官至相國主簿。時有張昶，亦善草書，官至征北將軍也。
32 	範曄，字蔚宗，順陽人也。父泰。曄官至太子詹事。工於草、隸，小篆尤精。師範羊欣，不能雋拔。永嘉二十年伏誅。諸葛長民亦善行、草，論者以為曄之流也。長民官至前將軍，義熙八年伏誅。時又有張休，善隸書。初羊欣愛子敬正隸法，其崇仰以右軍之體微古，不複見貴。休始改之，世乃大行。休字弘明，官至豫章太守也。
33 	齊高帝，姓蕭氏，諱道成，字紹伯，蘭陵人。善草書，篤好不已。祖述子敬，稍乏風骨。嘗與王僧虔賭書，書畢，曰：「誰為第一？」對曰：「臣書臣中第一，陛下書帝中第一。」帝笑曰：「卿可謂善自謀矣。」然太祖與簡穆賭書，亦猶雞之搏狸，稍不自知量力也。年五十六崩。太子賾，亦善書，倫字世調，多才藝，善隸書，始變古法，甚有娟好，過諸昆弟。倫子確，字仲正，才兼文武，甚工草、隸，為侯景所殺。太子賾後當有誤。
34 	謝朓，字玄暉，陳留人，官至吏部郎中。風華黼藻，當時獨步。草書甚有聲，草殊流美。薄暮川上，餘霞照人。春晚林中，飛花滿目。詩曰：「有美一人，清揚婉兮。邂逅相遇，適我願兮。」是之謂矣。顏延之亦善草書，乃其亞也。
35 	梁武帝，姓蕭氏，諱衍，字叔達，蘭陵中都裏人，丹陽尹順之之子。好草書，狀貌亦古，乏於筋骨，既無奇姿異態，有減於齊高矣。年八十六崩。子綱、綸、繹，並有書名也。
36 	庾肩吾，字叔慎，新野人，官至度支尚書。才華既秀，草、隸兼善，累紀專精，遍探名法，可謂贍聞之士也。變態殊妍，多慚質素，雖有奇尚，手不稱情，乏於筋力。「文勝質則史」，是之謂乎！嘗作《書品》，亦有佳致。大寶元年卒。肩吾隸、草入能。子信，亦工草書。時有殷鈞、範懷約、顏協等，並善隸書，有名於世。
37 	陶弘景，字通明，秣陵人，隱居丹陽茅山。善書，師祖鐘、王，採其氣骨，然時稱與蕭子雲、阮研等各得右軍一體。其真書勁利，歐、虞往往不如。隸、行入能。
38 	周王褒，字子深，琅琊臨沂人。曾祖儉，齊侍中大尉。祖騫，梁侍中。父規，並有重名。子深，官至司空。工草、隸，師蕭子云，而名亞子云。躡而蹤之，相去何遠。雖風神不峻，亦士君子之流也。
39 	隋永興寺僧智果，會稽人也，煬帝甚喜之。工書銘石，甚為瘦健，嘗謂永師云：「和尚得右軍肉，智果得右軍骨。」夫筋骨藏於膚內，山水不厭高深。而此公稍乏清幽，傷於淺露。若吳人之戰，輕進易退，勇而非猛，虛張誇耀，毋乃「小人儒」乎？果隸、行、草入能。時有僧述、僧特，與果並師智永。述困於肥鈍，特傷於瘦怯。
40 	皇朝漢王元昌，神堯之子也。尤善行書，金玉其姿，挺生天骨，襟懷宣暢，灑落可觀。藝業未精，過於奔放，若呂布之飛將，或輕於去就也。諸王仲季，並有能名。韓王、曹王，即其亞也。曹則妙於飛白，韓則工於草、行。魏王、魯王，即韓王之倫也。
41 	高正臣，廣平人，官至衛尉少卿。習右軍之法，脂肉頗多，骨氣微少，修容整服，尚有風流，可謂「堂堂乎張」也。睿宗甚愛其書。懷瓘先君與高有舊，朝士就高乞書，馮先君書之。高會與人書十五紙，先君戲換五紙以示高，不辨。客曰：「有人換公書。」高笑曰：「必張公也。」終不能辯。宋令文曰：「力則張勝，態則高強。」有人求高書一屏障，曰：「正臣故人在申州，書與僕類，可往求之。」先君乃與書之。自任潤州、湖州，筋骨漸備，比見蓄者，多謂為褚後。任申、邵等州，體法又變，幾合於古矣。陸柬之為高書告身，高常嫌，不將入帙，後為鼠所傷，持示先君曰：「此鼠甚解正臣意耳。」風調不合，一至於此。正臣隸、行、草入能。
42 	裴行儉，河東人，官至兵部尚書。工草書，行及章草並入能。有若搢紳之士，其貌偉然，華袞金章，從容省闥。
43 	王知敬，洛陽人，官至太子家令。工草及行，尤善章草，入能。膚骨兼有，戈戟足以自衛，毛翮足以飛翻，若翼大略，宏圖摩霄，殄冠則未奇也。房僕射玄齡與此公同品。房行、草亦風流秀穎，可與亞能。又殷侍御仲容，善篆、隸，題署尤精，亦王之雁行也。
44 	宋令文，河南陝人，官至左衛中郎將。奇姿偉麗，身有三絕，曰書、畫、力，尤於書備兼諸體。偏意在草，甚欲究能。翰簡翩翩，甚得書之媚趣。若與高卿比權量力，則騶忌之類徐公也。
45 	王紹宗，字承烈，江都人。父修禮。越王友道云孫也。承烈官至秘書少監。清鑒遠識，才高書古，祖述子敬，欽羨柬之。其中年小真書，體象尤異，沉邃堅密，雖華不逮陸，而古乃齊之。其行、草及章草次於真。晚節之草，則攻乎異端，度越繩墨，薰蕕同器，玉石兼儲。苦以敗為瑕，筆乖其指。嘗與人云：「鄙夫書翰無功者，特由微水墨之積習，常清心率意，虛神靜思以取之。每與吳中陸大夫論及此道，明朝必不覺已進。陸於後密訪知之，嗟賞不少。將餘比虞君，以虞亦不臨寫故也。但心准目想而已。聞虞眠布被中，恆手畫肚，與余正同也。」阮交州斷割不足，陸大夫蕪穢有餘。此公尤甚於陸也。又曾謂所親曰：「自恨不能專有功，褚雖以過，陸猶未及。」承烈隸、行、章草入能。兄嗣宗，亦善書，況之二陸，則少監可比德於平原矣。
46 	孫虔禮，字過庭，陳留人，官至率府錄事參軍，博雅有文章，草書憲章二王，至於用筆，雋拔剛斷，尚異好奇，然所謂少功用，有天材，真、行之書，亞於草矣。嘗作《運筆論》，亦得書之指趣也。與王秘監相善，王則過於遲緩，此公傷於急速。使二子寬猛相濟，是為合矣。雖管夷吾失於奢，晏平仲失於儉，終為賢大夫也。過庭隸、行、草入能。
47 	薛稷，河東人，官至太子少保。書學褚公，尤尚綺麗，媚好膚肉，得師之半，可謂河南公之高足，甚為時所珍尚。雖似範睢之口才，終畏何曾之面質。如聽言信行，亦可使為行人；觀行察言，或見非於宰我。以罪伏誅。稷隸、行入能。魏草書亦其亞也。
48 	盧藏用，字子潛，京兆長安人，官至黃門侍郎。書則幼尚孫草，晚師逸少，雖闕於工，稍閒體範。八分之制，頗傷疏野。若況之前列，則有奔馳之勞；如傳之後昆，亦有規矩之法。子潛隸、行、草入能。
49 	自陳遵、劉穆之起濫觴於前，曹喜、杜度激洪波於後，群能間出，角立挺拔。或秘象天府，或藏器竹帛。雖經千載，歷久彌珍。並可耀乎祖先，榮及昆裔。使夫學者發色開華，靈心警悟，可謂琴瑟在耳，貝錦成章。或得之於齊，或失之於楚。足為龜鏡，自可韋弦。此皆天下之聞人，入於品列，其有不遭明主以展其材，不遇知音以揚其業，蓋不知矣。亦猶道雖貴，必得時而後動。有勢而後行，況瑣瑣之勢哉！
50 	評曰：蓋一味之嗜，五性不同；殊音之發，契物斯失。方類相襲，且或如彼，況書之臧否、情之愛惡無偏乎？若毫厘較量，誰驗准的；推其大率，可以言詮。觀昔賢之評書，或有不當。王僧虔云：「亡從祖中書令筆力過子敬者。」「君子周而不比」，乃有黨乎？
51 	梁武帝云：「鐘繇書法，十有二意。世之書者，多師二王。元常逸跡，曾不睥睨。競巧趣精細，殆同機神。逸少至於學鐘勢巧，及其獨運，意疏字緩。譬猶楚音習夏，不能無楚。」子敬之不逮真，亦劣章草。然觀其行、草之會，則神勇蓋世。況之於父，猶擬抗行；比之鐘、張，雖勍敵，仍有擒猛之勢。夫天下之能事，悉難就也。假如效蕭子雲書，雖則童孺，但至效數日，見者無不云學蕭書。欲窺鐘公，其牆數仞，罕得其門者。小王則若驚風拔樹，大力移山，其欲效之，立見殭僕，可知而不可得也。右軍則雖學者日勤，而體法日速。可謂鑽之彌堅，仰之彌高。其諸異乎？莫可知也已則優斷矣。右軍云：「吾書比之鐘、張，終當抗衡，或謂過之。張學猶當雁行。」又云：「吾真書勝鐘，草故減張。」羊欣云：「羲之便是少推張學。」庾肩吾云：「張功夫第一，天然次之；天然不及鐘，功夫過之。」
52 	懷素以為杜草蓋無所師，鬱鬱靈變，為後冊楷則，此乃天然第一也。有遒變杜君草體，以至草聖。天然所資，理在可度；池水盡墨，功又至焉。太傅雖習曹、蔡，隸法藝過於師。青出於藍，獨探神妙。右軍開鑿通津，神模天巧，故能增損古法，裁成今體。進退憲章，耀父含質。推方履度，動必中庸。英氣絕倫，妙節孤峙。然此數公，皆藉因循。至於變化天然，何獨許鐘而不言杜。亦由杜在張前一百餘年，神蹤罕見，縱有佳者，難乎其議，故世之評者言鐘、張。夫鐘、張心晤手從，動無虛發，不複修飾，有若生成。二王心手或違，因斯精巧。發葉敷華，多所默綴。是知鐘、張得之於未萌之前，二王見之於已然之後。然庾公之評未有焉。故常文休云：「二王自可，未能足之書也。」或以此為累，然草、隸之間，已為三古。伯度為上古，鐘、張為中古，羲、獻為下古。王僧虔云：「謝安殊自矜重，而輕子敬之術。嘗為子敬書嵇中散詩，子敬或作佳書與之，意必珍錄，乃題後答之，亦以為恨。」或云，安問子敬：「君書何如家君？」答云：「固當不同。」安云：「外論殊不爾。」又云：「人那得知此？」乃短謝公也。羊欣云：「張字形不及古，自然不如小王。」虞和云：「古質而今妍數之常，愛妍而薄質人之情。鐘、張方之二王，可謂古矣，豈得無妍質之殊？父子之間，又為今古。子敬窮其妍妙，固其宜也。並以小王居勝，達人通論，不其然乎？」羊欣云：「右軍古今莫二。」虞和云：「獻之始學父書，正體乃不相似。至於筆絕章草，殊相擬類，筆跡流澤，婉轉妍媚，乃欲過之。」王僧虔云：「獻之骨勢不及父，媚趣過之。」蕭子良云：「崔、張以來，歸美於逸少。僕不見前古人之跡，計亦無過之。」孫過庭云：「元常專工於隸書，伯英猶精於草體。彼之二美，而羲、獻兼之，並有得也。」夫椎輪為大輅之始，以椎輪之樸，不如大輅之華。蓋以拙勝工，豈以文勝質。若謂文勝質，諸子不逮周、孔，複何疑哉？或以法可傳，則輪扁不能授之於子。是知一致而百慮，異軌而同奔。鐘、張雖草創稱能，二王乃差池稱妙。若以居先則勝，鐘、張亦有所師，固不可文質先後而求之。蓋一以貫之求其合，天下之達道也。雖則齊聖躋神，妙各有最。若真書古雅，道合神明，則元常第一；若真行妍美，粉黛無施，則逸少第一；若章草古逸，極致高深，則伯度第一；若章則勁骨，天縱草則，變化無方，則伯英第一；其間備精諸體，唯獨右軍。次至大令。然子敬可謂《武》，「盡美矣，未盡善也」；逸少可謂《韶》，「盡美矣，又盡善也」。然此五賢，各能盡心，而際於聖。或有侮毀，亦猶日月之蝕，無損於明。白雲在天，瞻望悠邈。固同為終古獨絕，百世之模楷。高步於人倫之表，棲遲於墨妙之門。不可以規矩其形，律呂其度。鵬摶龍躍，絕跡霄漢，所謂得玄珠於赤水矣。其或繼書者，雖百世可知。
53 	然史籀、李斯，即字書累葉之祖。其所制作，並神妙至極，蓋無等夷；八分書則伯喈制勝，出世獨立，誰敢比肩。至如崔及小張、韋、衛、皇、索等，雖則同品，不居其最。並不備載較量，然各峻彼雲峰，增其海派，使後世資瞻仰而露潤焉。趙壹有貶草之論，仍笑重張芝書為秘寶者。嗟夫！「道不同，不相為謀。」夫藝之在己，如木之加實，草之增葉。繪以眾色為章，食以五味而美。亦猶八卦成列，八音克諧，聾瞽之人，不知其謂。若知其故，耳想心識，自該通審，其不知，則聾瞽者耳。庾尚書以臧否相推，而列九品，升阮研與衛瓘、索靖、韋誕、皇象、鐘會同居第三等，此若棠杜之樹，植橘柚之林。又抑薄紹之與齊高帝等三十人同為第七等，亦猶屈鹽梅之量，處掾屬之伍。李夫人以程邈居第一品，且書傳所載，程創為隸法。其於工拙，蔑爾無聞，遺跡又無，何以知其品第？又云梁氏石書雅勁於韋、蔡。以梁比蔡，豈不懸絕。又張昶，伯英之弟，妙於草、隸、八分，混兄之書，故謂之「亞聖」。衛恆兼精體勢，時人云得伯英之骨，並居第四，仍與漢王同流。又黜桓玄、謝安、蕭子雲、釋智永、陸柬之等與王知敬同居第五等，若此數子，豈與埒能？耆好不同，又加之以言，況可盡之於剛柔消息，貴乎適宜，形象無常，不可典要，固難平也。蕭子云言欲作《二王論草、隸法》，言不盡意，遂不能成。又云：「頃得書，意轉深，點畫之間，所言不得盡其妙者，事事皆然。」誠哉是言也！
54 	「藝成而下，德成而上。」然書之為用，施於竹帛，千載不朽，亦猶愈沒沒而無聞哉！萬事無情，勝寄在我。苟視跡而合趣，或循干而得人。雖身沉而名飛，冀托之以神契。每見片善，何慶如之。懷瓘恨不果游目天府，備觀名跡，徒勤勞乎其所未聞，祈求乎其所未見。今錄所聞見，粗如前列。學慚於博，識不迨能。繕奇纘異，多所未盡。且如抱絕俗之才，孤秀之質，不容於世，或複何恨？故孔子曰：「博學深謀而不遇者眾矣，何獨丘哉！」然識貴行藏，行忌明潔。至人晦跡，其可盡知？
55 	開元甲子歲，廣陵臥疾，始焉草創。其觸類生變，萬物為象，庶乎《周易》之體也；其一字褒貶，微言勸戒，竊乎《春秋》之意也；其不虛美，不隱惡，近乎馬遷之書也。冀其眾美，以成一家之言。雖知不知為上，然獨善之與兼濟，取舍其為孰多？童蒙有求，思盈半矣。且二王既沒，書或在茲。語曰：「能言之者，未必能行；能行之者，未必能言。」何必備能而後為評。歲洎丁卯，薦筆削焉。
56 	系論　趙撰（字克勛）
57 	昔犧後作易，周公創禮，孔父修雅，豈徒異之而已將，實大造化之根，出君臣之義，考風俗之正耳。若三聖不作則後王何述，故天地非伏皇不昭，長幼非周公不序，雅頌又非孔子不列矣。是三聖者，所謂能弘其道而由之也。茲又論夫文字發軔，箋翰殊出，本於其初以迄今代。三千餘載眇然難知，而書斷之為義也。聞我後之所好述古能以方之，不謂其智乎。較前人之尤工陳清頌以別之，不謂其白乎。體物備象有大易之制，紀時錄號同春秋之典。自古文逮草跡列十書，而詳其祖首神品，至能筆出三等而備厥。人所謂執簡之太素，含毫之萬象。申之宇宙，能事斯畢矣。若是夫古或作之有不能評之，評之有不能文之，今斯書也，統三美而絕舉成一家。以孤振雖非孔父所刊，猶是丘明同事。偉哉！獨哉！君哉！臣哉！前載所不述，非夫人之能，誰究哉！