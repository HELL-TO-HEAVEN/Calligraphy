https://www.toutiao.com/a6614850920305918478/

魏故侍中太保领司徒公广平王姓元，讳怀， 字宣义，河南洛阳乘轩里人。显祖献文皇帝之孙，高祖孝文皇帝之第四子，世宗宣武皇帝之母弟，皇上之叔父也。体乾坤之睿性，承日月之贞晖，比德兰玉， 操迈松竹，延爱二皇，宠结三世。姿文挺武，苞仁韫 哲，量高山岳，道协风云。周之鲁卫，在汉闲平，未足称美于前代矣。享年不永，春秋卅，熙平二年三月廿六日丁亥薨。追崇使持节假黄钺都督中外诸军事太师领太尉公侍中，王如故。显以殊礼，备物九锡，谥曰武穆，礼也。及葬，皇太后舆驾亲临，百官赴会。 秋八月廿日窆于西郊之兆。惧陵谷易位，市朝或侵， 坟堂有改，金石无亏，敬勒志铭，树之泉闼。其颂曰 ：老尚简嘿，孔贵雅言，于穆懿王，体素心闲。德秀时英，器允宗贤，践仁作保，履义居蕃。忠冠朝首， 宠表戚先，勋规未半，背世茂年。生荣殁哀，休光永延，刊美瑶牒，祗告幽玄。